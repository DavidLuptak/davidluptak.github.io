---
layout: post
title: The journey begins!
---

Po vzore mnohých som sa aj ja rozhodol napísať akýsi blog mojich zážitkov zo študijného pobytu Erasmus+ v Tartu, Estónsko. Počiatky tohoto blogu by však kľudne mohli siahať aj rok dozadu, kedy som sa len rozhodoval kam a či vôbec niekam vycestovať. Vtedy mi podobné zápisky iných v rozhodovaní značne pomohli, preto mám za povinnosť odovzdať aj ja svoje poznatky ďalej. Tu sú!

Začať by to mohlo cestou do Estónska, ktorá asi nebola veľmi na študentský spôsob. Na cestu sa totiž spolu so mnou vybrali aj moji Rodičia a samozrejme nemohla chýbať ani moja malá Sestrička. V sobotu 28.1.2017 sme sa ešte kúsok pokĺzali hore Šturcom (teploty boli poctivo pod bodom mrazu), aby sme si následne užili poľský profil trate hore-dole ako na hojdačke (to však iba niekoľko kilometrov za českými hranicami). Za Varšavou, v nedeľu, to už bol pre zmenu prechod jedným veľkým staveniskom. V pondelok ráno sme štartovali z okolia Rigy aby som sa okolo obeda ubytoval v Tartu na internáte Torn, najvyššej budove široko-ďaleko takmer na okraji mesta. Spoločne sme ešte absolvovali obed a malú prehliadku mesta, potom sme sa už rozlúčili, oni “prášili” naspäť domov a ja som sa “ubytovával”.

# Ubytovanie

Hoci tu budem študovať na University of Tartu, ubytovaný som na internáte Torn, ktorý spadá pod Estonian University of Life Sciences. Dôvod? Cena. Ďakujem dievčatám za túto radu! Izba je zložená z dvoch buniek po dvoch ľuďoch, so zdieľanou kuchynkou a sociálnym zariadením. Taká klasika. A že na okraji mesta? Do centra pekná 15--20 minútová prechádzka.

# Spolubývajúci

Dvoch z nich z vedľajšej izby som stretol hneď pri príchode, môjho priameho spolubývajúceho neskôr poobede. Všetci Estónci. Na úvod som dostal dôkladné školenie ako to chodí tu na izbe, na internáte, v okolí, v Tartu, v Estónsku,.. Parádička! Nemôžem sa sťažovať.
